---
layout: post
title:  Reisebrev - Los Angeles
date:   2018-07-06 16:32:20 +0100
img: DSC01819.jpg # Add image post (optional)
tags: [July18, Los Angeles, Reisebrev]
author: Mia Olea 
---
**Torsdag 17.05**

På selveste 17.mai forlot jeg Lubbock til fordel for Los Angeles. På flyplassen tok Kimberly meg i mot med selvtegnet norsk flagg og “Gratulerer med dagen”. Det hjalp på humøret til ei som savnet bunaden og prosecco-frokosten. Etter en lyft-tur som endte med kvalme for begge to, kunne vi omsider lempe koffertene (flyttelasset i mitt tilfellet) inn på hotellrommet (hos Comfort Inn Santa Monica) og begynne jakten etter en restaurant. Vi endte opp på en rett i nærheten, Milo & Olive, som serverte så god pizza at vi endte opp med å spise der dagen etter også. 

**Fredag 18.05**

Vi fikk oss en god natts søvn og etter frokost var vi klare for The Getty Museum. Der viste de blant annet en utstilling fra oldtidens Egypt, noe som var vell verdt en noe kronglete lyft-tur. Adressen appen hadde assosiert med museet viste seg å være en stengt inngang og dermed en bomtur. Men etter en times tid med knoting frem og tilbake, kom vi oss endelig frem. Museet lå i idylliske omgivelser, med utsikt over store deler av vest-LA. Bare litt synd at været ikke var på vår side denne turen. 

![]({{site.baseurl}}/assets/img/DSC01747.jpg)
![]({{site.baseurl}}/assets/img/DSC01754.jpg)

Etter en tørr baguett til lunsj (ikke spis lunsj på the Getty), satte vi kursen mot noe som skulle være en japansk hage. Hagen jeg egentlig hadde sett for meg var stengt, men det så ut til at Los Angeles hadde mange japanske hager å by på, så dermed tok vi turen til Little Tokyo. Hagen viste seg å være lite å skryte av. Det var et par trær og en dam med fisk og det var det hele. Men Little Tokyo var en bydel med mye annet å by på, og jeg fikk både sushi fra rullebånd og japansk øl, så jeg var strålende fornøyd! Rett etter lunsj nummer to møtte vi fine Karina som kom med toget fra Santa Barbara. Deretter bar det tilbake til hotellet for et raskt skift før middag nummer to på Milo & Olive, før turens høydepunkt (for min del i hvert fall): konserten med selveste Taylor Swift i Pasadena. Selv om vi måtte vente litt vel lenge på en lyft i nattekulden, så var det virkelig verdt det. For en opplevelse! Ikke bare har hun en rå stemme, men sceneshow kan hun også lage! Som den trofaste Swift-fanen jeg er, får selvfølgelig konserten terningkast 6.

![]({{site.baseurl}}/assets/img/DSC01757.jpg)
![]({{site.baseurl}}/assets/img/DSC01769.jpg)

**Lørdag 19.05**

Med varmen tilbake i kroppen og sangene fra Reputation på hjernen, ruslet vi ned til Santa Monica Pier, Kimberly, Karina og jeg. Det var så godt å se sjøen igjen og puste inn lukten av saltvann. Etter en god lunsj leide vi sykler og syklet til Venice Beach. Vel verdt turen, men Venice skuffet nok litt, så etter en is fra Ben&Jerry’s ble det straka vegen tilbake til Santa Monica. Der fikk jeg til og med tatt 2x2 pull-ups på stranden og Kimberly var så snill og dokumenterte det hele. Runna LA der, ja, si, haha. 

![]({{site.baseurl}}/assets/img/DSC01779.jpg)
![]({{site.baseurl}}/assets/img/DSC01783.jpg)
![]({{site.baseurl}}/assets/img/DSC01785.jpg)

Slått ut av frisk luft og sykkel- og gåtur, satte vi oss i en Lyft tilbake til hotellet. Der slappet vi av før det var dags for middag. Vi dro ned til Santa Monica Pier og spiste på en veldig koselig italiensk restaurant. Rett etter at vi kom inn døren på hotellrommet igjen, kom Erle fra New York. For et gledelig gjensyn! 

**Søndag 20.05**

Med et CrossFit-senter 500m fra hotellet, måtte jeg bare starte ukens siste dag med en svett økt. Jeg besøkte [CrossFit LA](http://crossfitla.com/) for de som måtte være interesserte, og det var en veldig hyggelig box. 
Etter en dusj og frokost dro vi til Hollywood og Walk of Fame. Kimberly tipset om at TLC Chinese Theatre var vel verdt et besøk, og det var det virkelig. Det ligger midt på Walk of Fame og selveste Sonja Henie har lagt igjen fot-(skjøyte)print der. 

![]({{site.baseurl}}/assets/img/sonjahenie.jpg)
![]({{site.baseurl}}/assets/img/johnnydepp.jpg)

Etter litt rusling rundt i Hollywood tok vi turen til et Farmer’s Market. Der var det noe for enhver smak og jeg tror vi alle fire nærmest rullet ut igjen, flere timer senere. Hvis noen skulle være interesserte, så besøkte vi the Original Farmer’s Market, som ligger rett ved the Grove. 

![]({{site.baseurl}}/assets/img/DSC01792.jpg)
![]({{site.baseurl}}/assets/img/DSC01794.jpg)

Da kvelden kom tok Karina toget tilbake til Santa Barbara. Vi tre andre spiste middag på Ye Olde King’s Head hvor lokalet fremdeles bar preg av det store bryllupet dagen før. 

**Mandag 21.05**

Søndag kveld bestemte vi oss for å være skikkelige turister den siste dagen i LA og booket en Sightseeing-busstur. Bussen tok oss to timer rundt i Beverly Hills og Hollywood og i tillegg til å se mange kjente menneskers hjem, ble det tid til et stopp der vi kunne spotte Hollywood-skiltet, som egentlig var hovedgrunnen til at vi slang oss med på turen. 

![]({{site.baseurl}}/assets/img/DSC01865.jpg)
![]({{site.baseurl}}/assets/img/DSC01848.jpg)

Bussturen var riktignok på ettermiddagen, så før den tid rakk vi å besøke et museum og spise god sushi til lunsj. 

![]({{site.baseurl}}/assets/img/DSC01810.jpg)

**Tirsdag 22.05**

Hjemreise for Kimberly og Erle og på kvelden dro jeg til Denver. Kimberly dro rett etter frokost og det var rart å si hadet til et menneske som har vært der for meg gjennom hele utvekslingsoppholdet mitt. Jeg hater å ta farvel og måtte kjempe mot tårene. 

![]({{site.baseurl}}/assets/img/goodbye2.jpg)

Da Kimberly hadde dratt tok Erle og jeg en snartur til The Griffith Observatory. Det lå et godt stykke unna hotellet og vi rakk så vidt å se oss litt rundt før vi måtte ta en Lyft tilbake. Men for en utsikt! Det er sikkert enda flottere når været spiller på lag. Uansett, vi kom oss tilbake til hotellet og koffertene og jeg rakk en lunsj på en restaurant på andre siden av gaten før jeg dro til flyplassen, fortsatt uvitende om at flyet skulle bli to timer forsinket.

![]({{site.baseurl}}/assets/img/DSC01833.jpg)
![]({{site.baseurl}}/assets/img/DSC01892.jpg)

Los Angeles tok meg ikke med storm. Det er en stor by, med store avstander til det meste og sammenlignet med for eksempel New York, manglet den for meg litt, ja, hva skal jeg si, sjarm? For all del, det var verdt turen og jeg sitter igjen med fine minner, men jeg ville nok sett San Francisco og New York igjen før jeg legger reiseplanene til Los Angeles for andre gang. 

Jeg er heldig som har så fine venninner å reise med. Vi skal ikke bare gjøre dette til en tradisjon da, jenter (pluss Gretland, selvfølgelig)? 
