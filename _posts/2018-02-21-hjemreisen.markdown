---
layout: post
title:  Hjemreisen
date:   2018-02-21 16:32:20 +0100
img: GoldenGate.jpg # Add image post (optional)
tags: [TTU, February18]
author: Mia Olea 
---
Det er kanskje bare februar og fortsatt vinter, i hvert fall i visse deler av verden, men det er faktisk minusgrader her i dag så vinteren kan kaste sin kalde kappe over Texas også. Nok avsporing, som jeg sa (skrev), så har vi kun kommet til årets andre måned, allikevel har jeg mai og den siste vårmåneden i sikte. Det er jo ingen hemmelighet at det var litt ekstra tøft å reise tilbake etter en litt for fin juleferie, men nå som hjemreisen faktisk er booket, så føles det ikke så fryktelig lenge til mai likevel. Før den tid står jo også Spring Break og et besøk fra Bendik for tur, så det går nok rimelig fort.

![]({{site.baseurl}}/assets/img/los-angeles.jpg)

Men nå var det altså hjemreisen jeg skulle dele med dere. Jeg har min siste eksamen på siste mulige eksamensdag, 15.mai. Nokså tidlig i forhold til alle tidligere år i min snart 17-årige skolekarriere, så jeg klager ikke! Allerede på selveste grunnlovsdagen forlater jeg Lubbock for denne gang, og faktisk også Texas, og besøker Los Angeles. Til min store glede oppdaget jeg sent i forrige uke at selveste Taylor Swift spiller konsert i Pasadena, en times kjøretur unna LA 18. og 19.mai, så jeg er rimelig sikker på at jeg skal sikre meg en billett til en av dagene. For utenom en snartur innom Pasadena satser jeg på innholdrike og solfylte feriedager, si gjerne i fra hvis du har noen tips! Hollywood-skiltet må i hvert fall vies et besøk, i tillegg til noen av de kjente strendene langs vestkysten. 

Så, 22.mai reiser jeg innover i landet igjen, til Denver, der mitt store cowboy(girl)-eventyr starter 23.mai. Det har dere jo allerede hørt en del om, ikke at jeg kan love at jeg ikke skal nevne det igjen før mai, men agendaen for dagene frem til 27.mai har jo vært spirket en liten stund allerede. Men, jeg gir meg ikke helt enda. Rett etter ranch-ferien flyr jeg til San Francisco, der jeg skal tilbringe mine to siste dager i Statene for denne gang. Klokken 16, lokal tid, den 29.mai setter jeg meg på et direktefly til Oslo og krysser fingrene for at Narvesen på Gardemoen har bacon-pølsa klar når jeg lander dagen etter. 

![]({{site.baseurl}}/assets/img/LA.jpg)

Jeg gleder meg til alle opplevelsene jeg har i vente, og skal selvfølgelig dele de med dere!

**Kilder**

[Bilde 1: Golden Gate Bridge](https://commons.wikimedia.org/wiki/File:Golden_Gate_Bridge_seen_from_the_Presidio_in_San_Francisco_42.jpg)

[Bilde 2: Los Angeles](http://www.picserver.org/images/highway/cities/los-angeles.jpg)

[Bilde 3: Los Angeles](https://commons.wikimedia.org/wiki/File:Echo_Park_Lake_with_Downtown_Los_Angeles_Skyline.jpg)


