---
layout: post
title:  Pust
date:   2017-12-11 16:32:20 +0100
img: DSC00691.jpg
tags: [TTU, December17, Christmas]
author: Mia Olea 
---
PUST INN...  PUST UT... Og DER var semesteret over. Med andre ord: Jeg har JULEFERIE! Ikke at jeg har julefølelsen helt enda, her har det vært rundt 20 grader celsius de siste dagene og strålende sol. I fare for å hisse opp de stivfrosne fiskepinnene av noen nordmenn der hjemme, så må jeg bare si at jeg gleder meg til en forhåpentligvis hvit jul. Det blir liksom ikke jul uten kulden bitene i kinnene og knasende snø under føttene. Jeg klarer meg fint uten hålken, vel og merke, men jeg gikk tross alt til innkjøp av tidenes brodder forrige vinter, så jeg burde vel strengt tatt være forberedt for det også når jeg tenker meg om.

![]({{site.baseurl}}/assets/img/christmas1.jpg)

Uansett, feriefølelsen begynner sakte men sikkert å snike seg innpå meg. Late dager med NETFLIX og varme bad i badekaret med lavendelkulene jeg kjøpte på Walmart for en stund siden, beskriver egentlig de to første dagene av ferien ganske så godt. I morgen har jeg noen småærender før jeg vender snuten mot Vegas og deretter Norge på tirsdag. Som jeg gleder meg til å ha verdens fineste oransje pelsdott på fanget igjen! La oss bare håpe gjensynsgleden blir gjensidig, og at Pusur kan legge skuffelsen over å ha blitt etterlatt, til side. Han pleier nemlig aldri å ha problemer med å vise at han er fornærmet når vi har vært borte en stund, men nå er det jo fire måneder siden sist og han går kanskje rundt der hjemme og tror at jeg er borte for godt. Hvis det er tilfelle burde i hvert fall gjensynsgleden overgå alt det umjauete han fremdeles går rundt og bærer på (usagt – umjauet, var det morsomt eller lider jeg fremdeles av post-finals-humor?).

![]({{site.baseurl}}/assets/img/christmas2.jpg)
![]({{site.baseurl}}/assets/img/christmas4.jpg)

Selv om det har vært stille her inne og dagene har vært fylt med mye skolearbeid, så har jeg rukket å krydre hverdagen med noen øyeblikk verdt å dele. Så fortvil ikke, jeg har både vaskeekte Thanksgiving, Carol of Lights og julefest på lager.

Før jeg runder av så vil jeg bare dedikere et lite avsnitt til de studentvennene mine som mot alle odds har forvillet seg inn her: Jeg føler med dere og vit at jeg er kjempetakknemlig for at jeg har fått juleferie så tidlig. Eksamen er noe dritt, men jo hardere man jobber, desto bedre smaker ferien i andre enden. Så lykke til!

Jeg lover å stikke innom her før jul, så helligdagshilsninger får vente enda litt til. Vi snakkes snart!
